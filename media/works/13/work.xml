
<document>

<p>Okazis dum bankedo de Londono honoranta unu el la du-tri elstare
renomaj Anglaj militaj nomoj de la nuna generacio. Pro kialoj baldaŭ
aperontaj, mi retenos lian veran nomon kaj titolojn kaj lin nomos
Leŭtenanto-Generalo Lordo Arturo Skorzbio, J.C., K.C.B., ktp., ktp.,
ktp. Kia fascino enestas renoman nomon! Jen sidis la viro, en sia
vera karno, pri kiu mi aŭdis je tiom da miloj da fojoj ekde tiu
tago, tridek jarojn antaŭe, kiam lia nomo ekleviĝis kuglorapide al
la zenito ekde Krimea batalkampo, por resti ĉiam festata. Estis por
mi manĝaĵo kaj trinkaĵo povi rigardi, kaj rigardi, kaj rigardi
tiun duondion; kontrolante, serĉante, konstatante: la trankvilon, la
rezervon, la noblan gravecon de lia mieno; la simplan honestecon kiu
sin dislimis ĉie sur li; la dolĉan senkonscion pri lia
eminenteco—senkonscion pri la centoj da admiraj okuloj lin
fiksrigardantaj, senkonscion pri la profunda, ama, sincera respektego
tajdfontanta el la brustoj de tiuj homoj kaj lin ĝisfluantaj.</p>

<p>La kleriko sidanta maldekstre de mi estis malnova konato mia—kleriko
nun, sed li pasigis la unuan duonon de sia vivo en garnizono kaj sur
kampo kaj kiel instruisto ĉe la militlernejo de Vulviĉo. En tiu
sama momento kiun mi priparolas, vualita kaj malkutima lumo
ekbriletis en liaj okuloj kaj li flankenkliniĝis kaj murmuris
konfidence al mi—indikante pergeste la bankedan heroon.</p>

<p>“Private dirite, li estas nepra stultulo.”</p>

<p>Tiu verdikto ege surprizis min. Se ties temo estintus Napoleono aŭ
Sokrato aŭ Salomono, mi ne povintus pli miregi. Mi bone konsciis pri
du faktoj: la pastoro estis viro de nepra honesteco kaj lia
juĝkapablo pri homoj estis bona. Tial mi sciis, preter dubo aŭ
kontesto, ke la mondo eraris pri tiu heroo; li <i>ja</i> estis stultulo.
Tial mi ekcelis ekscii, en taŭga momento, kiel la kleriko, solece
kaj sole, malkovris la sekreton.</p>

<hr/>

<p>Kelkajn tagojn poste prezentiĝis la oportuno, kaj jen kion diris al
mi la pastoro:</p>

<p>Antaŭ ĉirkaŭ kvardek jaroj mi estis instruisto ĉe la militakademio
de Vulviĉo. Mi estis tie en unu el la sekcioj kiam la juna
Skorzbio spertis sian preparan ekzamenon. Mi sentis kompaton
ĝiskarne, ĉar la cetero de la klaso respondis vigle kaj bele, dum
li—ho, pardonu min, li sciis <i>nenion</i>, por tiel diri. Li estis
verŝajne bonkonduta, dolĉahumora, aminda kaj senruza. Tial estis
ege ĝene vidi lin stari tie, tiel serena kiel ĉizita figuro, kaj
eligi respondojn verfakte miraklajn pri stulteco kaj malscio. Mia
tuta provizo da kompato aktiviĝis nome de li. Mi diris al mi, ke
kiam li devos ekzameniĝi denove, li malsukcesos aĉe, kompreneble.
Tial estos simple senĝena faro de karitato mildigi lian falon kiel
eble plej multe. Mi flankenkondukis lin kaj eksciis ke li iom konas
la historion de Cezaro. Kaj ĉar li sciis nenion ceteran, mi
eklaboris kaj lin trejnegis kiel galersklavon per aparta sinsekvo da
kutimaj demandoj pri Cezaro kiujn, mi certis, utiligos la
ekzamenontoj. Se vi bonvolos kredi min, li sukcesis brilegkolore en
la ekzamentago! Li sukcesis pro tiu nepre supraĵa mensofarĉo kaj
cetere ricevis komplimentojn dum aliaj, kiuj sciis miloble pli ol li,
malsukcesaĉis. Sekve al strange bonŝanca hazardo—hazardo
malprobable okazonta dufoje en unuopa jarcento—oni starigis al li
nenian demandon preterpasantan la mallarĝajn limojn de lia
farĉotrejnado.</p>

<p>Stuporige estis. Nu, dum lia tuta kursaro mi lin subtenis, kun iom de
la sento kiun patrino spertas pri kripligita infano. Kaj ĉiam li sin
savis—kaj nur mirakle, verŝajne.</p>

<p>Nu, kompreneble, estis matematiko kiu lin elmetus kaj mortigus
finfine. Mi decidiĝis fari lian morton laŭeble plej malĝena. Tial
mi trejnis lin kaj farĉinstruis lin, kaj farĉinstruis lin kaj
trejnis lin, nur pri la sinsekvo da demandoj kiujn la ekzamenontoj
plej probable starigus kaj tiam survojigis lin en la direkto al lia
sorto. Nu, sinjoro, klopodu koncepti la rezulton: je mia
konsterniĝo, li meritis la unuan premion! Kaj aldone li ricevis
nepran ovacion en la formo de komplimentoj.</p>

<p>Ĉu dormi? Mi ne sukcesis dormi dum pli ol semajno. Mia konscienco
min torturis tage kaj nokte. Kion mi faris, tion mi faris nur por
karitato kaj nur por faciligi la falon de la kompatinda junulo. Mi
neniam imagis rezulton tiel absurdan kiel la okazintaĵon. Mi sentis
min tiel kulpa kaj mizera kiel Frankenstejno. Jen estis lignokapulo
kiun mi starigis survoje al brilaj promocioj kaj mirigaj respondecoj,
kaj povus okazi nur unuopaĵo: li kaj ĉiuj respondecoj liaj kunfalus
en ruiniĝon je la unua oportuno.</p>

<p>Krimea Milito ĵus eksplodis. Kompreneble, necesis ke okazu milito,
mi diris al mi. Ne eblis daŭrigi la pacon kaj havigu al tiu stultulo
la ŝancon morti antaŭ ol malkovrigi la veron pri si. Mi atendis la
tertremon. Ĝi okazis. Kaj ĝi ŝancelegis min kiam ĝi okazis. Oni
lin promociis al kapitaneco en marŝregimento! Pli valoraj viroj
maljuniĝas kaj grizhariĝas antaŭ ol grimpatingi tian superan
rangon. Kaj kiu iam antaŭvidintus ke la aŭtoritatuloj elektos
deponi tian ŝarĝon da respondeco sur ŝultrojn tiel malspertajn kaj
maltaŭgajn? Mi apenaŭ tolerintus ke oni nomu lin standardisto. Sed
ĉu kapitano? Pripensu tion! Mi certis ke mia hararo blankiĝos.</p>

<p>Konsideru kion mi faris—mi kiu tiel preferis ripozon kaj
malagadon—mi diris al mi, mi respondecas al la lando pri tio kaj mi
devas lin akompani kaj protekti la landon kontraŭ li kiel eble plej
multe. Tial mi prenis mian kompatindan malmultvaloran monprovizon
ŝparamasitan dum jaroj da laboro kaj malfacilega ekonomio kaj
eksuspire aĉetis standardistecon en lia regimento kaj jen ni foriris
cele al la batalkampo.</p>

<p>Kaj jen—ho, mia koro, estis terure. Ĉu eraregoj? Li faris nenion
<i>krom</i> eraregi. Tamen, vi vidu, neniu konsciis pri la sekreto de la
ulo. Ĉiuj havis malĝustan opinion pri li kaj ĉiun fojon
misinterpretis lian faradon. Rezulte ili taksis liajn stultajn
misfarojn agoj de inspirita geniulo. Honestavorte, tiel ili taksis
ilin! Liaj plej mildaj eraretoj sufiĉis por ekploregi bonsenculon.
Kaj ili ja ploregis min—kaj furiozigis kaj delirigis min, aparte.
Kaj kio tenis min en konstanta ŝvito de timego estis tio ke ĉiu
nova fuŝfaro de li pligrandigis la brilon de lia renomo! Mi daŭrege
diris al mi ke li tiel altrangiĝos ke, kiam okazos la malkovro,
estos kvazaŭ la suno elfalanta la ĉielon.</p>

<p>Li daŭre suprenprogresis, gradon post grado, trans la mortajn
korpojn de siaj superuloj, ĝis finfine, en la plej varma momento de
la batalo de ...., ekfalis nia kolonelo kaj mia koro ensaltis mian
buŝon, ĉar Skorzbio estis la plej proksima laŭrange! Jen tio
alvenas, mi diris. Ĉiuj ni finiĝos en Ŝeolo post nur dek minutoj,
certege.</p>

<p>La batalo estis ege feroca. Konstante la aliancanoj cedis ĉiuloke
sur la kampo. Nia regimento okupis gravegan lokon. Nuna fuŝo kaŭzus
nian detruon. En tiu kriza momento kion faras tiu senmorta stultulo?
Li eligas la regimenton de ĝia loko kaj ordonas sturmon trans
najbaran monteton elmontrantan nenian indicon pri malamika ĉeestado!
“Jen vi ekas!” mi diris al mi. “Ĉi tio ja estas la finfino.”</p>

<p>Kaj jen ni ja ekis, kaj transiris la firston de la monteto antaŭ ol
eblis al iu ajn malkovri kaj haltigi la frenezan movon. Kaj kion ni
renkontis? Tutan kaj neatenditan Rusan armeon starantan en rezervo.
Kaj kio okazis? Ĉu ni nin elmanĝigis? Jen kio devige okazintus en
naŭdek naŭ kazoj el cent. Sed ne. Tiuj Rusoj decidiĝis ke nenia
unuopa regimento alvenos vagrigardi tie en tia momento. Tial devas
temi pri la tuta Angla armeo kaj la ruza Rusa manovro estas
malkovrita kaj blokita. Tial ili forturniĝis kaj kuris pelmele,
trans la monteton kaj malsupren sur la kampon, en sovaĝa konfuziĝo,
kaj ni ilin postkuris. Ili mem rompis la solidan Rusan centron sur la
kampo kaj ĝin transkuraĉis kaj baldaŭege okazis la plej giganta
disvenko ian vidita de vi, kaj la malvenko de la Aliancanoj aliiĝis
en nepran kaj grandiozan venkon! Marŝalo Kanroberto spektadis,
kapturniĝa pro miro, admiro kaj ekstazo, kaj tuj alvenigis Skorzbion
kaj lin ĉirkaŭbrakis kaj lin medalis surkampe antaŭ la tuta armaro!</p>

<p>Kaj kio estis la fuŝego de Skorzbio tiun fojon? Nur la preno de
sia dekstra mano por sia maldekstra—nur tio. Li ricevis ordonon
retiriĝi kaj apogi nian dekstran flankon. Kaj, anstataŭe, li
retiriĝis <i>antaŭen</i> kaj transiris la monteton en la maldekstra
flanko. Sed la renomo kiun li meritis tiun tagon kiel mirinda milita
geniulo plenigis la mondon je lia gloro kaj tiu gloro neniam paliĝos
dum daŭros libroj pri historio.</p>

<p>Li estas tiel bona kaj afabla kaj aminda kaj senŝajniga kiel eblas
esti, sed li ne estas sufiĉe inteligenta por endomiĝi kiam pluvas.
Nu tio estas la nepra vero. Li estas la plej altranga azenmensulo de
la universo. Ĝis antaŭ duonhoro prikonsciis tion nur li kaj mi.
Postsekvis lin, tagon post tago, jaron post jaro, la plej fenomena
kaj miriga bonŝanco. Jam ekde generacio li sin renomigas kiel brila
soldato en ĉiuj militoj niaj. Li sternis sian tutan militan vivon
per fuŝegoj, tamen neniam faris fuŝegon malsukcesintan lin
promociigi en kavaliron aŭ baroneton aŭ lordon aŭ ion. Rigardu
lian bruston. Ho, entute vestas lin landaj kaj eksterlandaj medaloj.
Nu, sinjoro, ĉiu el ili estas registro pri iu mallaŭdinda
stultaĵo. Kaj, kunkonsiderate, ili konsistigas pruvon ke la plej
bona evento povanta okazi al viro estas naskiĝi bonŝanca. Mi
rediru, kiel mi jam diris dum la bankedo, ke Skorzbio estas nepra
stultulo.</p>

</document>


