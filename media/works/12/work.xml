<document>

<p>Mi vizitis Sankta-Luizon lastatempe kaj dum mia ĝisokcidenta
vojaĝo, post vagonŝanĝo ĉe Tero-Hoto, en ŝtato Indianio, milda
bonvolaspekta sinjoro ĉirkaŭ kvardekkvin-, aŭ eble kvindekjara,
entrajniĝis ĉe unu el la laŭvojaj stacionoj kaj sidiĝis apud mi.
Ni interparolis afable pri diversaj temoj dum, eble, horo, kaj mi
juĝis lin ege inteligenta kaj distra. Kiam li eksciis ke mi loĝas
en Vaŝingtono, li tuj komencis starigi demandojn pri diversaj
publikaj homoj kaj pri Uson-Parlamentaj aferoj. Kaj mi baldaŭ
konsciis ke mi interparolas kun viro bone konanta la publikajn kaj
malpublikajn flankojn de la politika vivo de la Ĉefurbo, eĉ
la kutimojn kaj manierojn kaj procedrimedojn de Senatoroj kaj
Reprezentantoj en la Ĉambroj de la tutlanda Parlamento. Baldaŭ du
viroj haltis apud ni dum ununura momento kaj unu diris al la alia:</p>

<p>“Hariso, se vi konsentos fari tion por mi, mi neniam vin forgesos,
mia knabo.”</p>

<p>La rigardo de mia nova kamarado eklumiĝis plaĉe. La vortoj
revigligis feliĉan memoraĵon, mi supozis. Tiam lia vizaĝo fariĝis
meditema, preskaŭ malĝoja. Li turniĝis al mi kaj diris, “Permesu
ke mi rakontu al vi historieton. Permesu ke mi vin informu pri
sekreta ĉapitro de mia vivo—ĉapitro neniam aludita de mi ekde la
tago kiam okazis ties eventoj. Aŭskultu pacience kaj promesu al mi
ke vi min ne interrompos.”</p>

<p>Mi promesis kaj li rakontis la sekvontan strangan aventuron,
parolante foje kun vigleco, foje kun melankolio, sed ĉiam kun emocio
kaj seriozo.</p>

<hr/>

<p>En la 19a de decembro 1853 mi forlasis Sankta-Luizon sur la vespera
trajno aliranta Ĉikagon. Entute estis nur dudek kvar pasaĝeroj.
Estis neniaj virinoj, neniaj infanoj. Ni estis en bona humoro kaj
baldaŭ formiĝis plaĉaj kunrilatoj. La vojaĝo promesis esti
feliĉa. Nenia ano de nia kompanio, mi opinias, spertis eĉ la plej
svagan antaŭsenton pri la honoraĵoj baldaŭ nin surfalontaj.</p>

<p>Je la dekunua de la vespero peza neĝo komencis faladi. Baldaŭ post
eliri vilaĝeton Veldenon, ni eniris tiun vastegan prerian solecejon
etendantan sian senfinan leŭgaron da sendoma morno en la direkto al
Jubileaj Kolonioj. La ventoj, malbremsataj far arboj aŭ montetoj,
aŭ eĉ nomadaj rokoj, fajfegis feroce trans la ebenan sovaĝejon,
pelante la falantan neĝon antaŭ si kiel ŝprucaĵon fontintan el la
kresthavaj ondoj de ŝtorma maro. La neĝo pliprofundiĝis rapide kaj
ni sciis, pro la mildigita rapido de la trajno, ke la lokomotivo
traplugis ĝin kun konstante pligrandiĝanta malfacileco. Efektive,
foje ĝi preskaŭ plenhaltis meze de grandegaj drivaĵoj sin
amasigintaj kiel kolosaj tomboj trans la fervojon. Interparolado
komencis maloftiĝi. Gajecon anstataŭis serioza maltrankviliĝo. La
eblo ekmalliberiĝi en la neĝo, sur la malmilda prerio, kvindek
mejlojn for de iu ajn konstruaĵo, sin anoncis al ĉiu menso kaj
etendis sur ĉiun spiriton sian malesperigantan influon.</p>

<p>Je la dua de la mateno mi vekiĝis el malfacila dormado pro la ĉeso
de ĉiu movado ĉirkaŭ mi. La timigega vero sin trudis al mi kun
fulma rapideco: negodrivaĵo malliberigis nin! “Ĉiuj manoj eksaltu
al la savado!” Ĉiu viro obeis tujege. En la sovaĝan nokton, la
peĉan malhelon, la ondegan neĝon ĉiu estulo sin lanĉis, plene
konsciante ke momento malŝparata nun povos pereigi nin ĉiujn
poste. Ŝovelilojn, manojn, tabulojn—ion ajn, ĉion ajn povantan
flankenmovi neĝon ni ekfunciigis. Strangan bildon konsistigis
tiu malgranda kompanio da frenezaj viroj batalantaj kontraŭ la
amasiĝantaj neĝoj, duone en la plej malhela ombro, duone en la
kolerigita lumo de la lokomotiva reflektoro.</p>

<p>Nura mallonga horo sufiĉis por pruvi la nepran senutilon de niaj
klopodoj. La ŝtormo barikadis la vojon per dekduo da drivaĵoj dum ni
forŝovelis unu. Kaj eĉ pli malbone, ni eksciis ke la lasta granda
antaŭenpelo de la lokomotivo rompis la antaŭ-malantaŭ-ŝafton de la
pelrado! Eĉ havante malfermitan vojon antaŭ ni, ni estintus tamen
senhelpaj. Ni eniris la vagonon lacigitaj pro nia laboro kaj ege
malĝojaj. Ni kuniĝis ĉirkaŭ la hejtostovoj kaj analizis tre
serioze nian situacion. Ni disponis pri nepre neniaj provizoj—sur
tio baziĝis nia ĉefa ĉagreno. Maleblis ke ni frostiĝu ĉar estis
bona provizo da ligno en la tendro. Jen estis nia sola konsolaĵo. La
diskutado finiĝis je nia agnosko pri la malkuraĝiga decido de la
konduktoro, t.e., ke certege mortus iu ajn homo klopodonta piediri
kvindek mejlojn tra tia neĝo. Maleblis ke ni alvoku helpon kaj eĉ
se eblus, helpo ne alvenus. Necesis ke ni rezignu kaj atendu, kiel
eble plej pacience, helpon aŭ malsatmorton! Miaopinie, eĉ la plej
forta koro tiea sentis dummomentan ekmalvarmon kiam estis diritaj
tiuj vortoj.</p>

<p>Antaŭ ol forpasis nova horo, interparolado mildiĝis ĝis mallaŭta
murmurado en diversaj anguloj de la vagono, subaŭdate laŭintervale
inter la plilaŭtiĝo kaj malplilaŭtiĝo de la ŝtormo. La lampoj
malbriliĝis. La plejparto el la abandonitoj sin komfortigis inter la
flagretantaj ombroj por meditadi—por forgesi la nunan tempon, se
eblus al ili—por ekdormi, se ili povus.</p>

<p>La eterna nokto—certege ĝi ŝajnis eterna al ni—eluzis finfine
siajn lantintajn horojn kaj malvarma griza tagiĝo aperis en la
oriento. Dum la lumo plifortiĝis la pasaĝeroj komencis vekiĝi kaj
elmontri vivosignojn, unu post la alia, kaj laŭvice ĉiu forlevis
de sur la frunto sian tien ŝovitan ĉapelon, streĉis siajn
malmoligitajn membrojn kaj ekrigardis tra la fenestroj la senĝojan
perspektivon. Senĝoja tio estis, efektive! Nenia vivantaĵo videblis
ie ajn, nenia homa loĝejo! Videblis nur vasta blanka dezerto.
Levitaj neĝtabuloj drivis tien kaj reen antaŭ la vento: mondo da
kirliĝantaj neĝeroj elbarantaj la supran firmamenton.</p>

<p>Dum la tuta tago ni malgajadis en la vagonoj, dirante malmulte, multe
pensante. Denova lantanta morna nokto—kaj malsato.</p>

<p>Nova tagiĝo—nova tago da silento, malfeliĉo, atrofia malsato,
senespera anticipado pri helpo malvenonta. Nokto da senripoza
dormado, plena je sonĝoj pri bankedoj—ekvekiĝoj ĝenegitaj per
malsatronĝado.</p>

<p>La kvara tago alvenis kaj foriris—kaj la kvina! Kvin tagoj da terura
malliberiĝo! Sovaĝa malsato spektadis el ĉiu okulo. Enestis ĝin
signo de horora signifo. La antaŭanonco pri io malklare formiĝanta
en ĉiu koro—io kiun nenia lango ankoraŭ kuraĝis envortigi.</p>

<p>La sesa taga forpasis—la sepa eklumigis la plej marasman kaj
grizvizaĝan kaj senesperan viraron iam starintan en la ombro de la
morto. Nun necesas ke tio eksteriĝu! Tiu aĵo kreskadinta en ĉiu
koro nun pretis trasalti finfine ĉiun lipparon! La naturo estis
ŝarĝita ĝis la lasta tolerebla nivelo—necesis ke ĝi cedu. RIKARDO
H. GASTONO, el ŝtato Minesoto, alta, kadavrema, pala, stariĝis.
Ĉiuj antaŭsciis kio estas okazonta. Ĉiuj pretiĝis—ĉiu emocio,
ĉiu signo pri ekscitiĝo estis subpremitaj—nur trankvila pensema
seriozo aperis en la okuloj kiuj nur lastatempe estis tiel sovaĝaj.</p>

<p>“Sinjoroj: Tion ni ne povas daŭre prokrasti! La horo ĉemanas! Ni
devas elekti tiun el ni devontan morti por provizi per manĝaĵo la
ceterajn.”</p>

<p>S-RO JOHANO J. VILJAMSO, el ŝtato Ilinojso, stariĝis kaj diris:
“Sinjoroj, mi kandidatigas Pastoron Jakobon Saŭjeron el ŝtato
Tenesio.”</p>

<p>S-RO VILHELMO R. ADAMSO, el ŝtato Indianio, diris: “Mi kandidatigas
S-ron Danielon Sloton el Nov-Jorko.”</p>

<p>S-RO KAROLO J. LANGDONO: “Mi kandidatigas S-ron Samuelon A. Bovenon
de Sankta-Luizo.”</p>

<p>S-RO SLOTO: “Sinjoroj, mi deziras malakcepti favore al S-ro Johano A.
Van-Nostrando, Filo, el ŝtato Nov-Ĵerzeo.”</p>

<p>S-RO GASTONO: “Se ne estas protesto, ni konsentu pri la deziro de la
sinjoro.”</p>

<p>S-RO VAN-NOSTRANDO protestis; tial la malakcepto de S-ro Sloto
malakceptiĝis. Ankaŭ la malakceptoj de S-roj Saŭjero kaj Boveno
estis proponitaj kaj malakceptitaj pro la samaj kialoj.</p>

<p>S-RO A. L. BASKOMO el ŝtato Ohio: “Mi proponas ke la
kandidatigprocedo fermiĝu kaj ke la Ĉambro nun entreprenu elekti
per balotado.”</p>

<p>S-RO SAŬJERO: “Sinjoroj, mi kontraŭstaru seriozege tiujn procedojn.
Ili estas, ĉiumaniere, kontraŭregulaj kaj maldecaj. Mi petegu ke ni
tuj forlasu ilin kaj elektu prezidanton de la kunveno kaj taŭgajn
funkciulojn por lin helpi kaj tiam ni povos denove konsideri la
aferon nun nin alfrontantan, sed kun pli granda komprenkapablo.”</p>

<p>S-RO BELO el ŝtato Iovao: “Sinjoroj, mi malaprobas. Ne estas tempo
por respekti formalajn kaj ceremoniajn regulojn. Ni jam pasigis pli
ol sep tagoj sen manĝi. Ĉiun momenton kiun ni malŝparas per sencela
diskutado pligrandigas nian ĉagrenon. Kontentigas min la kandidatoj
jam proponitaj—ĉiun ĉeestantan sinjoron ili kontentigas, mi
opinias—kaj mi, miaflanke, ne komprenas kial ni ne tuj entreprenu
elekti unu aŭ pli el ili. Mi deziras proponi rezolucion—”</p>

<p>S-RO GASTONO: “Oni kontraŭstarus ĝin kaj necesus ke ĝi atendu en
suspendiĝo dum unu tago, kio okazigus la prokraston mem kiun vi
deziras eviti. La sinjoro el Nov-Ĵerzeo—”</p>

<p>S-RO VAN-NOSTRANDO: “Sinjoroj, jen mi estas fremdulo inter vi. Mi ne
serĉis la honoron aljuĝitan al mi kaj mi sentas diskretecon—”</p>

<p>S-RO MORGANO de ŝtato Alabamio (interrompante): “Mi mocias la
antaŭan proponon.”</p>

<p>La propono akceptiĝis kaj bremsiĝis daŭra debatado, kompreneble.
La propono elekti funkciulojn sukcesis voĉdone kaj sub ĝi S-ro
Gastono elektiĝis kiel prezidanto; S-ro Blako, sekretario; S-roj
Holkombo, Dajero kaj Baldvino, kandidatigkomitato; kaj S-ro R. M.
Haŭlando, provizianto, por helpi la komitaton fari elektojn.</p>

<p>Sekvis duonhora paŭzo dum kiu okazis flankaj kunsidetoj. Kiam la
maleo eksonis, la partoprenantoj rekuniĝis kaj la komitato raportis,
aprobante S-rojn Georgon Fergusonon de ŝtato Kentukio, Lucienon
Hermanon de ŝtato Luiziano kaj V.-on Mesikon de ŝtato Koloradio
kiel kandidatojn. La raporto akceptiĝis.</p>

<p>S-RO ROĜERO de ŝtato Misurio: “Sinjoro Prezidanto, pro tio ke la
raporto staras dece antaŭ la Ĉambro nun, mi mocias ĝin amendi,
anstataŭigante la nomon de S-ro Hermano per tiu de S-ro Lucio Hariso
de Sankta-Luizo <!-- fonttekste: Sankta Luizo --> kiu bone konatas kaj honoratas de ni ĉiuj. Oni ne
supozu ke mi suspektigas la altajn karakteron kaj starrangon de la
sinjoro de Luiziano. Tute kontraŭe. Mi tiom respektas kaj estimas
lin kiom kapablas fari iu ajn ĉi-tiea sinjoro. Sed neniu el ni povas
malkonscii ke li perdis pli da karno dum la semajno kiun ni pasigis
ĉi tie ol iu ajn inter ni—neniu el ni povas malkonscii ke la
komitato neglektis sian devon, ĉu pro malatento, ĉu pro pli grava
kialo, proponante provizi niajn bezonojn per sinjoro kiu, kiom ajn
puraj estu liaj apartaj motivoj, enhavas en si efektive malpli da
nutraĵo—”</p>

<p>LA ESTRO: “La sinjoro de Misurio sidiĝu. La Estro ne rajtas permesi
dubindigi la honestecon de la komitato krom per la kutima procedo
laŭ la reguloj. Kiun agon la Ĉambro efektivigu responde al la
propono de la sinjoro?”</p>

<p>S-RO HALIDEJO, de Virginio: “Mi proponas aldone amendi la raporton,
anstataŭigante S-ron Mesikon per S-ro Harvejo Daviso de Oregono. Iuj
sinjoroj deziros emfazi eble ke la malfacilaĵoj kaj senigadoj de
preterlimeja vivo malmoligis S-ron Davison. Sed, sinjoroj, ĉu estas
nun la momento ĉikani pri malmoleco? Ĉu nun estas la momento
elektemiĝi pri malgravaĵoj? Ĉu nun estas la momento disputadi pri
temoj de malmulta signifo? Ne, sinjoroj. Kio necesas al ni estas
maso—solideco, pezo, maso—jen estas nun la ĉefegaj bezonaĵoj—ne
talento, ne genio, ne klereco. Mi insistas pri mia propono.”</p>

<p>S-RO MORGANO (ekscite): “Sinjoro Estro—mi ja fortege malaprobas ĉi
tiun amendon. La sinjoro de Oregono estas maljuna kaj aldone estas
masa nur je osto, ne je karno. Mi demandas al la sinjoro de Virginio,
ĉu estas supo kiun ni deziras anstataŭ solida nutraĵo? Ĉu li
deziras dupi nin per ombroj? Ĉu li celas primoki nian suferadon
per Oregona fantomo? Mi demandas al li ĉu li scipovas rigardi la
anksiajn vizaĝojn lin ĉirkaŭantajn, ĉu li sukcesas enrigardi
niajn malĝojajn okulojn, ĉu li kuraĝas aŭskulti la batadon de
niaj esperantaj koroj kaj daŭre ŝovtrudi al ni tiun malsategigitan
fraŭdulon? Mi petas de li ĉu li rajtas pensi pri nia dezertigita
stato, pri niaj pasintaj malĝojoj, pri nia malhela estonteco, kaj
tamen senkompate tromptrudi al ni tiun frakasulon, tiun ruinulon,
tiun ŝanceliĝantan dupulon, tiun nodecan, velkintan, kaj sensukan
vagabondon de la malamikemaj bordoj de Oregono? Neniam!” [Aplaŭdo.]</p>

<p>Oni voĉdonis pri la amendo post arda debato kaj ĝi malsukcesis.
Rilate al la origina amendo, oni substituis la nomon de S-ro Hariso
al tiu de S-ro Hermano. Tiam komenciĝis la voĉdonado. Kvin
voĉdonoj okazis senrezulte. Je la sesa, S-ro Hariso elektiĝis kiam
ĉiuj krom li mem voĉdonis por li. Tiam oni proponis ke la elekto
ratifikiĝu aklame, sed tio malsukcesis pro la denova malkonsento de
S-ro Hariso.</p>

<p>S-RO RADVAJO proponis ke la Ĉambro nun konsideru la ceterajn
kandidatojn kaj fari elekton por la matenmanĝo. La propono
aprobiĝis.</p>

<p>Je la unua voĉdonado okazis egalaĵo kiam duono el la partoprenintoj
favoris unu kandidaton pro lia junaĝo kaj duono favoris la alian
pro lia supera grandeco. La Prezidanto faris la decidigan voĉdonon
favore al tiulasta, S-ro Mesiko. Tiu decido estigis grandan
malkontenton inter la amikoj de S-ro Fergusono, la venkita kandidato,
kaj oni diskutis la eblon postuli novan voĉdonadon; sed meze de tio
oni aprobis proponon fermi la kunvenon, kiu tuj disiĝis.</p>

<p>La preparaĵoj por la vespermanĝo deviigis dum longa tempo la
atenton de la Ferguson-partieto disde la diskutado pri ilia plendo
kaj tiam, kiam ili ekvolis rediskuti ĝin, forpelis ĉiun pensadon
pri ĝi kvazaŭ en la ventojn la feliĉa anonco ke S-ro Hariso
pretas.</p>

<p>Ni improvizis tablojn subtenante la apogilojn de la vagonseĝoj kaj
sidiĝis kun koroj plenaj je dankemo antaŭ la plej bona vespermanĝo
beninta nian vidon dum sep torturaj tagoj. Kiom multe ni estis
ŝanĝitaj kompare al nia kondiĉo de antaŭ kelkaj mallongaj horoj!
Senpromesa, malĝojokula mizero, malsato, febra anksieco, senespero,
tiam; dankemo, sereneco, ĝojo tro profunda por envortigo, nun. Tio,
mi scias, estis la plej gaja horo de mia eventoplena vivo. La ventoj
hurlis kaj disblovis la neĝon sovaĝe ĉirkaŭ nia malliberejo, sed
ili ne plu havis la kapablon nin malkuraĝigi. Hariso plaĉis al mi.
Li povintus esti iom pli bone kuirita eble, sed mi ne hezitas diri ke
nenia homo iam pli konvenis al mi ol Hariso, aŭ havigis al mi tiel
altan gradon de kontentiĝo. Mesiko estis sufiĉe plaĉa, kvankam iom
altsapora, sed se temas pri aŭtenta nutrado kaj delikateco de fibro,
servu al mi Harison. Mesiko havis siajn bonajn kvalitojn—mi ne
entreprenas nei tion kaj mi ne deziras fari tion—sed li ne pli
taŭgis kiel matenmanĝaĵo ol mumio, sinjoro—nepre ne. Ĉu magra?
Ho, benu min! Kaj ĉu malmola? Ho, li estis malmolega! Ne eblus ke vi
tion imagu! Ion similan ne eblus ke vi iam imagu.<!-- fonttekste: imagu." --></p>

<hr/>

<p>“Ĉu vi volas diri ke—”</p>

<p>“Bonvolu ne interrompi min. Post la matenmanĝo ni elektis viron
nomiĝantan Valkero, el Detrojto, por la vespermanĝo. Li estis tre
bongusta. Poste mi diris tion en letero kiun mi skribis al lia edzino.
Li estis ĉiumaniere laŭdindega. Mi memoros ĉiam Valkeron. Li estis
iom subkuirita sed ege bongusta. Kaj tiam la sekvintan matenon ni
ĝuis Morganon el Alabamo kiel matenmanĝaĵon. Li estis unu el
la plej bonaj viroj antaŭ kiu mi iam ĉetabliĝis—belaspekta,
klerigita, rafinita, scipovis paroli flue plurajn lingvojn—nepra
ĝentlemano—nepra ĝentlemano li estis, kaj aparte sukplena. Kiel
vespermanĝaĵon ni prenis tiun Oregonan patriarkon, kaj li ja estis
fraŭdulo, ne dubendas—maljuna, malgrasa, malmola, neniu povas imagi
la realecon. Finfine mi diris, ‘Sinjoroj, vi rajtas agi laŭvole,
sed miaflanke, <i>mi</i> preferas atendi alian elekton.’ Kaj Grajmzo, el
Ilinojso, diris, ‘Sinjoroj, ankaŭ <i>mi</i> atendos. Kiam vi elektos
viron havantan <i>ion</i> por lin rekomendi, feliĉe mi aliĝos al vi
denove.’ Baldaŭ evidentiĝis ke la malkontento pri Daviso de Oregono
estis ĝenerala kaj tial, por konservi la bonvolon regintan tiel
plaĉe ekde kiam ni ĝuis Harison, oni okazigis elekton, rezulte de
kio nomiĝis Bakero, el Georgio. Li estis bonega! Nu, nu—post tio ni
prenis Dulitlon kaj Haŭkinzon kaj Makelrojon (aŭdiĝis kelkaj
plendoj pri Makelrojo, ĉar li estis malkutime malalta kaj maldika)
kaj Penrodon, kaj du Smitojn, kaj Bajlejon (Bajlejo havis lignan
kruron, kio estis nepra perdo, sed li estis alie bongusta)
kaj Indianknabon kaj gurdiston kaj ĝentlemanon nomiĝantan
Bukminstero—kompatindan batonaspektan vagabondon kiu malvaloris kaj
kiel konversacianto kaj kiel manĝaĵo. Ni ĝojis povinte elektigi
lin antaŭ la alveno de helpo.”</p>

<p>“Kaj tial la benita helpo ja alvenis finfine, ĉu?”</p>

<p>“Jes, ĝi alvenis iun brilan sunan matenon, ĵus post la elekto.
Johano Murfio estis la elektito kaj ke neniam estis pli bona mi
bonvolas atesti. Sed Johano Murfio hejmenrevenis kun ni, en la trajno
alveninta nin savi, kaj vivis sufiĉe longan tempon por edziĝi kun
Vidvino Hariso—”</p>

<p>“Posteulino de—”</p>

<p>“Posteulino de nia unua elekto. Li edziĝis kun ŝi kaj estas feliĉa
kaj respektata kaj prospera ankoraŭ hodiaŭ. Ho, estis kiel romano,
sinjoro—estis kiel romanco. Jen estas mia haltejo, sinjoro. Mi
devas adiaŭi. Kiam ajn vi havos la tempon pasigi unu-du tagojn ĉe
mi, ĝoje mi vin gastigos. Vi plaĉas al mi, sinjoro. Mi sentas
karecon estante kun vi. Vi povus plaĉi al mi eĉ tiom kiom Hariso
mem, sinjoro. Bonan tagon, sinjoro, kaj bonan vojaĝon.”</p>

<hr/>

<p>Li estis for. Neniam en mia vivo mi min sentis tiel ŝokita, tiel
afliktita, tiel mistifikita. Sed en mia animo mi ĝojis pri lia
foriro. Malgraŭ lia afabla maniero kaj lia dolĉa voĉo, mi
tremaĉis kiam ajn li direktis al mi sian malsatan rigardon kaj kiam
mi aŭdis ke mi gajnis lian danĝeran karecon kaj ke mi staras antaŭ
lia estimo preskaŭ samnivele kiel la forpasinta Hariso, preskaŭ
senmoviĝis mia koro.</p>

<p>Mi mistifikiĝis preskaŭ preter priskribo. Mi ne dubis kion li
diris. Mi ne rajtis kontesti ununuran eron de deklaro tiel sigelita
per la honesteco de la vero kiel la lia. Sed ĝiaj teruraj detaloj
supervenkis min kaj ĵetis miajn pensadojn en senesperan konfuzon.
Mi vidis la konduktoron kiu min rigardis. Mi diris: “Kiu estas tiu
viro?”</p>

<p>“Li estis Kongresano foje, kaj bona Kongresano. Sed li estis kaptita
en la vagonoj en neĝduno kaj preskaŭ malsatmortis. Li estis tiel
frostvundita kaj ĝenerale frostigita kaj eluzita pro manko de
manĝaĵo ke li malsaniĝis kaj ekstercerbumiĝis poste dum du-tri
monatoj. Li bonsanas nun krom ke li estas monomaniulo kaj kiam li
komencas paroli pri tiu malnova temo, li neniam ĉesas antaŭ ol
elmanĝi la tutan vagonplenon da homoj pri kiuj li parolas. Li jam
estus elmanĝinta la tutan aron nun, krom ke li devis foriri. Li
scipovas reciti iliajn nomojn tiel facile kiel A-B-C. Kiam li
elmanĝas ĉiun krom si mem, li diras ĉiam: ‘Tiam kiam alvenis la
horo por la kutima elekto por la matenmanĝo, pro tio ke estis nenia
kontraŭstarado, mi mem elektiĝis laŭregule, post kio, pro manko da
malaproboj, mi demisiis. Tial jen mi estas.’”</p>

<p>Mi senzorgiĝis ĝis nedirebla grado, eksciinte ke mi nur aŭskultis
la sendanĝerajn kapricojn de frenezulo anstataŭ la aŭtentaj
spertoj de sangavida kanibalo.</p>

</document>