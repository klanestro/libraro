<h1>La Maljunega Virino kaj la Tri Cervoj</h1>

<p>En
kampara parkego naŭdekjarulino sidis en antaŭseĝo de multekosta Japana
aŭtomobilo apud sia memfida, arĝenthara filo, antaŭ sia filino
brunhara, nervoza. Tre frue tiun matenon la filo aŭtoveturis preskaŭ
tri cent mejlojn post la hieraŭa telefonalvoko de la fratino.</p>

<p>"Edvardo,"
Doroteo telefone petegis, "la tutan tagon ŝi sidas en la sama malnova
brakseĝo kiun ŝi neniam permesos min anstataŭigi kaj parolas pri Paĉjo
— kiel ŝi, adoleskantino renkontis lin, kiel ŝi, dudekkvarjara, edzigis
lin, kiel bonege li traktis ŝin… Ĉiam ŝi demandas, 'Dum kiom da jaroj
li estas fora? Antaŭ kiom da jaroj li forlasis min?'</p>

<p>"Kaj mi
devas rediri ke Paĉjo mortis antaŭ naŭ jaroj, en la jaro de la naskiĝo
de mia unua nepino. Ĉiam, refoje ŝi diras, 'Kiel bone li traktis min,'
kaj la okuloj pleniĝas je larmoj.</p>

<p>"Ŝi rigardadas la fingrojn,
kurbitaj pro artrito, faltplenaj pro aĝo. Tiuj fingroj apenenaŭ povas
esti la ŝiaj. Kies haŭto estas tia? Ŝi estis tiel dika, sed nun, laŭ la
kuracisto, ŝia pezo taŭgas. Laŭ ŝi, ŝia karno malaperadas. Eĉ kun
marŝilo ŝi apenaŭ povas paŝi. Kiam ni devas foriri por viziti
kuracistojn ni ĉiam uzas la rulseĝon. Neniu povas konvinki ŝin eliri la
domon krom por viziti kuracistojn.</p>

<p>"Tamen vi povas. Venu ĉi tien.
Edvardo. Ŝi tiel amas vin. Nur vi povas konvinki ŝin eliri la domon. Vi
estas la plej amata infano. Ĉiam vi estis la plej amata infano."</p>

<p>La
alvoko venis maloportune. Por sukcesa, agresema negocisto la horo por
eliri la gravajn aferojn maloportunas ĉiam. Edvardo aĉetis kaj vendis
domojn kaj apartamentajn konstruaĵojn en sia urbego. Jare li aĉetas kaj
vendas po kvindek-sesdek konstruaĵojn. Bonege li kalkulas, multon li
gajnas. Kiom da tempo investota, tiom da mono gajnota. Kiam li foriras,
eĉ por ferieto, lia cerbo precize kalkulas la negajnotan monon.</p>

<p>Malgraŭ
tio, la fratina peto kortuŝis lin. Li bildigis al si la patrinon,
naŭdekjarulino blinda en unu okulo pro fuŝita katarakta operacio, kun
strangaj fingroj ade dolorata pro artrito. Ŝi povas apenaŭ marŝi. Ŝi
deziras plijunajn fingrojn, haŭton, krurojn, karnon, menson.
Konsiderante la nunan sorton de la patrino, Edvardo devis forbrosi
antaŭpensojn pri sia propra estonta stato. Ekdecidante, li adiaŭis
certan sumon da negajnota mono kaj dum kvin horoj li surŝoseege
aŭtomobilis tra maldensa neĝfalo al la tre bela apudurba domo kiun la
patrino ne plu povis vere ĝui.</p>

<p>La patrino aspektis eĉ pli aĝa ol
antaŭ tri monatoj. Eĉ la malforta rideto, kiam ŝi ekvidis lin kaj
malforte diris "Kara Edvardo, vi estas ĉi tie," aperis kiel ŝrumpa
memoro de la radiaj ridetoj kiujn ŝi donis al la adoleska Edvardo antaŭ
preskaŭ duona jarcento.</p>

<p>Kaj la plendoj komenciĝis, la plendoj pri
la fingroj, la haŭto, la doloroj, la longaj sendormaj noktoj. Refoje li
aŭdis la senĉesan surprizon kiam ŝi parolis pri la subita morto de la
edzo antaŭ naŭ jaroj.</p>

<p>"Unu tagon li estis perfekte sana. Kaj
nokton li laŭte ekkriis. Tia dolorego! Kaj post dek horoj pli li
forlasis min… Ĉiam mi sonĝas pri li. Kiam mi povas ekdormi."</p>

<p>Edvardo
memoris la tiaman fratinan telefonalvokon kiu vekis lin kaj la
meznoktan aŭtomobiliradon al la patro kiu mortis duonhoron antaŭ lia
alveno.</p>

<p>Por forbrosi tiajn memorojn li metis sian manon sur la ŝian.</p>

<p>"Ni eliru, Panjo. Vi kaj mi kaj Doroteo. Ni iru al 'La Malpermesita Urbo'."</p>

<p>La Malpermesita Urbo estis Ĉina restoracio. Antaŭe ŝi ĉiam ŝatis ĉinajn pladojn.</p>

<p>Malgraŭ
malfortaj patrinaj protestoj li helpis ŝin enrulseĝiĝi kaj li puŝis ŝin
eksterdomen, malsupren. Doroteo helpis ŝin el la rulseĝo en la
aŭtomobilan seĝon. Kia malrapida procezo!</p>

<p>"Stariĝu, Panjo… Turniĝu… Malantaŭen, iomete…
Nun sidiĝu… Ne zorgu, vi ne falos. Bone. Nun la kruroj…
Nun la sekurzono."</p>

<p>Survoje
al la restoracio por distri ŝin Edvardo enmetis sonbendon de la kantoj
de George Gershwin kaj Cole Porter, kantoj kiujn ŝi aŭskultis en siaj
dudekaj kaj tridekaj jaroj.</p>

<p>Kaj ŝi memoris!</p>

<p>"Ĉu tiu bela voĉo...?"</p>

<p>"Ella Fitzgerald."</p>

<p>"Kia bela. Belulino ŝi devas esti!"</p>

<p>Ŝi komencis kunkanteti "Summertime", sed preskaŭ tuj ŝi rezignis pri tio. "Mia voĉ' ... ĉiam raŭka."</p>

<p>Tamen ŝi memoris. Kiam li flanken rigardis, larmojn li vidis. Ŝi estis pensemega.</p>

<p>Ili
tagmanĝis en la bona ĉina restoracio. Salikokaĵojn kun ovaj blankaĵoj
kaj legomoj li mendis. Sur ŝi Doroteo metis salivtukon. La patrino
ankoraŭ povis uzi forkon. Nur fojfoje nutraĵero falis.</p>

<p>"Bongusta," ŝi murmuris, "ne kiel ĉe ni." Li zorge metis malmulton sur ŝian teleron. Poste trifoje li metis pli.</p>

<p>Refoje en la aŭto ili iris kamparen. Refoje Ella Fitzgerald kantis.</p>

<p>"La arboj! Tiom da arboj!" la patrino diris. Per unu okulo ŝi vidis tiujn. "Kiu plantis la arbojn?"</p>

<p>"Neniu, kompreneble. Ili nur kreskas, nature."</p>

<p>"Tiom da arboj! Kaj neniu plantis tiujn. Nekredeble!"</p>

<p>Post kvin minutoj ŝi demandis, "Kaj kiu faligas la arbojn, kiam tiuj mortas?"</p>

<p>"Neniu.
Post la morto ili staras, dum monatoj, dum jaroj. Mi ne scias precize
kiel longe. Kaj la ligno malfortiĝas. Finfine ili ekfalas. Tiel la
naturo. La mortajn arbojn prizorgas neniu, malsame je urbe."</p>

<p>Ŝi aŭdis la kanton "Anything Goes" kaj rigardis trafenestren. Ĉu ŝi memoris kiam ĉio permesiĝas?</p>

<p>En la parkego li stiris zorge kaj veturis malrapide, serĉante ĉe la vojflankoj. La sonbendo finiĝis, rekomenciĝis.</p>

<p>"Jes, mi konas tiun muzikpecon," ŝi diris. "Ĝin mi memoras."</p>

<p>En la retrospegulo li ekvidis la fratinon kiu sidas silente. Nervoze ŝi mienis. Ĝis nun preskaŭ nenion ŝi diris.</p>

<p>Sur la flankoj de la lago videbliĝis iomete da glacio.</p>

<p>"Rigardu, Panjo," li ekdiris. "Sur la lago. Cignojn!"</p>

<p>"Kie?"</p>

<p>"La grandaj blankaj cignoj. Deko da cignoj!"</p>

<p>Doroteo diris, "Ĉe la alia flanko de la lago."</p>

<p>"Mi vidas blankaĵojn."</p>

<p>"Cignoj."</p>

<p>"Jes, cignoj."</p>

<p>Foraj
cignoj. Ŝi povis vidi nur blankajn makulojn. Li serĉadis ĉe la
vojflanko. Ili veturis apud la lago, sur monteto kie ili povis vidi
distancon de dek kilometroj, kaj poste ili preterpasis la naturstudan
konstruaĵon. Apud la senhoma golfejo la aŭtomobilon li haltigis.
"Rigardu," li diris, "cervojn."</p>

<p>"Kie? Mi ne vidas bone. Mi havas nur unu bona okulo."</p>

<p>"Rigardu tra la flankfenestro. Tre apud vi. Tiuj manĝas."</p>

<p>Du
senkornaraj cervoj staris je distanco de nur dek metroj. Unu el tiuj
verŝajne estis juna, pli malgranda ol la alia. Tria staris iom pli
malproksime. Ĉiuj metis la buŝon ĉe la herbo.</p>

<p>"Tre apude!" Doroteo urĝis, "Rigardu, Panjo."</p>

<p>La plej granda apuda cervo levis la kapon kaj rigardis ilin, kaj la
patrino finfine ekdiris, "Mi vidas! Tiel apudaj! Du! … Tri!"</p>

<p>Cervovosto ekleviĝis kaj oni vidis la blankan subvostaĵon.</p>

<p>"Sed tiuj devas esti malvarmaj."</p>

<p>"Ne, Panjo," Doroteo menspacigis ŝin, "Dio kreis ilin por vivi en la vintro."</p>

<p>"Ĉu ili ne estas malkomfortaj?"</p>

<p>"Ne, Panjo," Edvardo klarigis, "ni homoj estas tropikaj bestoj. Sed tiuj portas vintrajn mantelojn."</p>

<p>Dum
dek minutoj la aŭtomobilo staris tie ĉe la flanko de la vojo, kaj la
novdekjarulino ade rigardis la tri manĝantajn cervojn. Foje ŝi rimarkis
ties belecon, ties maltimemon. Foje ŝi diris, "Kia miraklo!"</p>

<p>Post
la dek minutoj, oficiala aŭtomobilo ĉeflanke ekhaltis. Juna
parkpolicisto fingromontris antaŭen. Edvardo kapjesis al li. Li memoris
la regulojn. Li refunkciigis la motoron. Oni ne rajtas parki ekster la
parkejoj.</p>

<p>Ili veturis sur la ŝoseego. Doroteo estis iomete malpli
nervoza. La voĉo de Ella Fitzgerald kantis pri Parizo. La patrino
aspektis pensema, memorante. Ĉu pri la cervoj? Ĉu pri la propraj junaj
jaroj? Edvardo ekrigardis ŝin, samtempe ekplanante kiel li povos vendi
iun apartamentan konstruaĵon sur Oak-Strato.</p>

