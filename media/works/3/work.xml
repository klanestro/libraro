<document>
<h2>Agloj</h2>

<poem>
<p><em>(Haliaeetus leucocephalus)</em></p>

<p>La lensoj de la nova teleskop'<br/>
vidigas klare la blankkapan aglon.<br/>
Du aglojn ni observas en oktobro.</p>

<p>La unua pasis super homamas'.<br/>
Flugiloj nigraj tabulrekte fuĝis<br/>
laŭ ventrivero de venonta vintro.</p>

<p>La nuna malmoviĝas, silentstaras<br/>
sur nigra morta branĉ' kvazaŭpozante<br/>
por iu sigelego homnacia.</p>

<h2>Cignoj</h2>

<p><em>(Cygnus buccinator)</em></p>

<p>La cignoj sur la nordarbara lag'<br/>
vicnaĝas. La idoj estas grizaj.<br/>
La bekoj de la blankaj pure nigras.</p>

<p>Tiuj plejpezaj el la akvobirdoj<br/>
denove pliobliĝas. Ne plu la plumoj<br/>
beligos kapkovrilojn de virinoj.</p>

<p>Subite kun rapidbatanta bru'<br/>
antaŭenas blankbird', alnubflugas.<br/>
Super niaj okuloj ĝi trumpetas.</p>
</poem>
</document>
