<document>
<p>Ĉiun dimanĉon la bicikla klubo havis
rajdon ekde norda Detrojta antaŭurbo. Oni biciklis restoracien,
kunmanĝis, kaj revenis. Entute oni kutime biciklis ĉirkaŭ 55
kilometrojn.</p>
<p>Unu dimanĉon la gvidanto de la rajdo estis Oskar. Li
havis proksimume dek pli jarojn ol mi, sed li estis sufiĉe forta
biciklisto. Ni nombriĝis dudek aŭ dudek kvin. Oskar anoncis ke ni iru
unue al kunvenejo de la Kavaliroj de Kolumbo, Romkatolika frateca
societo. Tie oni gajnas monon por almozaj celoj per manĝigi
vizitantojn. Oni prezentis patkukojn kaj kolbasetojn, kafon kaj
oranĝsukon kontraŭ malmultaj dolaroj. Post tiam, ni vizitu la Detrojtan
Muzeon de la Holokaŭsto.</p>
<p>Ni komencis bicikli. Tiam biciklado ege
plaĉis al mi. Kiel knabo en Detrojto en la jaroj de la Dua Mondmilito
mi multe legis kaj lernis, akiris tiom da scio ke miaj kunlernejanoj
priskribis min kiel "marŝanta ĉiosciverko". Sed kiel knab-atleto mi
tute malsukcesis. Kiam oni elektis la anojn por bazpilkludaj teamoj
ĉiam mi estis la lasta elektita. Mi preskaŭ neniam bone frapis la
pilkon. Mi imagis min kiel neatleto.</p>
<p>Kiel plenkreskulo mi
komencis bicikli. Dum jaroj mi biciklis milojn da kilometroj. En unu
tago mi kelkfoje biciklis pli ol cent sesdek kilometrojn. Tiam, mi
diris al mi, neniu rajtus diri ke mi estas neatleto.</p>
<p>Biciklante
mi sentis min kiel ĉevalrajdisto. Mia korpo antaŭeniris super la tero.
Mi povis iri ege pli rapide ol marŝante sed la tuta forto kiu
antaŭenigis min venis el miaj propraj muskoloj. Biciklante mi ĝuis la
venton kontraŭ la vizaĝo, kontraŭ la korpo eĉ kiam tute ne ventis, ĉar
movante tra la aero biciklisto kreas sian propran venton. Por turni
min, mi klinis. Ke mi tiom klinis, turnis min, kaj ne falis sed
antaŭeniris aspektis kiel eta miraklo, mirakleto de movado.</p>
<p>Ĉiam
prudenta, mi ĉiam portis kaskon por protekti la cerbon. Mi alte taksis
mian cerbon. Mi prisciis, eĉ konis homojn kiuj biciklante falis tiel ke
la cerboprotekta ostaro forte frapis la teron aŭ rokon aŭ
trotuarrandon, kaj la cerbo tiel skuiĝis ke ĝi akre trafis la ostaron
kaj terure vundiĝis. Multaj el tiuj malbonŝanculoj neniam plu biciklos.</p>
<p>Kiel
membro de biciklistaro mi sentis min esti kiel ano de aro de rapidaj
graciaj bestoj: antilopoj, gazaloj. Kiam al nova strato ni turnis nin
unu post la alia, ni turniĝis, mi pensis, kiel fiŝaranoj.</p>
<p>Varmis
tiutage. La multaj verdoj de arboj, arbustoj, herbaroj estis riĉaj.
Kiel kutime mi multe ŝvitis kaj la ŝvittuko kiu ĉirkaŭis la fronton
baldaŭ malsekiĝis. Malgraŭ la ŝvittuko ŝviteroj eniris la okulojn kaj
pikis. Kelkfoje mi devis halti por vringi la tukon. Almanĝirante mi
iomete babilis kun la apudaj rajdantoj. Plaĉegis al mi la movadsenton.</p>
<p>Ĉe
la kunvenejo de la Kavaliroj de Kolumbo_ni pagis la malmultajn dolarojn
petitajn kaj staris en vico, kaj oni donis al ni la deziritajn
nutraĵojn kaj trinkaĵojn. Mi manĝis multe pro la fizika ekzercado.
Kutime Oskar montris bonan humoron kaj je tiu tago dum la manĝado li
tute ne aspektis nekutima.</p>
<p>Post la bona ordinara matenmanĝo ni
refoje biciklis kaj post preskaŭ horo atingis la Muzeon. Ĝi situas sur
ŝoseo en prospera antaŭurbo apud granda kunvenkonstruaĵo por la juda
komunumo. La Muzeon oni konstruis sen fenestroj. Granda parto estas sub
la tero. Kiam vizitanto eniras, gardisto serĉas tiun. La tiama
gardisto, nigra virino, klarigis ke ofte minaciĝas la Muzeo.</p>
<p>En
la enira koridoro ni pasis mapojn kaj bildojn kiu montras la longan,
riĉan historion de la judaj komunumoj eŭropaj kiuj pereis. Inter la
bildoj estis fotografioj de famaj gejudoj, tiuj, kiuj donacis multe al
la eŭropa kulturo inklude de la kulturo de la germanlingvaj landoj kaj
de Pollando. Unu el tiuj fotografioj montris tre formalan, tre seriozan
sinjoron kun okulvitroj. La etikedo klarigis ke tiu L.L. Zamenhof estis
okulkuracisto kaj filologo.</p>
<p>Tiam oni aŭdis la akratonan voĉon de Adolfo Hitlero kriaĉantan kontraŭ la Judoj.</p>
<p>Dum
ni pasis la montraĵojn Oskar klarigis al ni ke, tiam dekkelkjarulo, li
laboris en Aŭŝvic kiel juda sklavlaboranto. Li priskribis por ni kiel
oni devigis lin helpi akcepti la ĵusvenantojn. Kiam li kaj siaj
kunsklavlaborantoj ekvidis junan virinon tenantan bebon, ili penis
konvinki ŝin doni la bebon al maljunulino. Kutime la virino rifuzis kaj
ĉiam, kiam la germana decidisto ekvidis virinon kun bebo li direktis
ŝin al la grupo kiu iros al la mortejo. Sen bebo, sana, forta virino
havis ŝancon sklaviĝi kaj dum iom da tempo plu vivi.</p>
<p>La nazioj ne
malamis la judojn, Oskar diris al ni. Por ili ni judoj estis nur bestoj
kiujn oni decidis nuligi. Oni faris sian laboron.</p>
<p>Ni vidis
bildaron kun mapo kiu prezentis informon pri la mortmarŝado ekde
Aŭŝvic. Kun sia fingro Oskar montris lokon. Li klarigis al ni ke li
estis ano de tiu judaro kiun oni ne povis mortigi en Aŭŝvic pro manko
da tempo. La Ruĝ-Armeo tro rapide antaŭeniris. Ĉe tiu loko oficiro
ordonis pafi kelkajn judojn inter kiuj estis la tiama juna Oskar. Alia
oficiro protestis. "Tiuj miaj Judoj estas!" li insistis. Li decidu pri
la horo de ties mortoj. Kaj tial Oskar plu vivis.</p>
<p>Ni vidis
bildojn, modeletojn de la mortejoj. Ni fluglegis longegan liston de la
malaperigitaj judaj komunumoj de Eŭropo. Ni vidis kinofilmojn de
transvivintoj de la Holokaŭsto. Oni intervjuis tiujn. Ili priskribis la
vivon antaŭ la Milito. Ili priskribis kiel la Nazioj dividis la
Gejudojn en du grupojn. Virino klarigis kiel ŝi ekdiris al la plej juna
frato, "Iru kaj staru kun la gepatroj!" Bonknabe, la frato tien kuris,
tie staris. Ŝia vizaĝo tuj aliiĝis, malbelegiĝis kaj ŝi plorege kriaĉis
ke ŝi nekomprene sendis la amatan fraton al la mortigota grupo.</p>
<p>Oskar
estis forta sana viro en la sepa jardeko de sia vivo. Li evidente ĝuis
la vivon. Poste mi lernis ke li transloĝiĝas al Aŭstralio por loĝi
inter parencoj tie. La tutan vivon li ĝuadis fortan vivemon. Por plu
vivi li konsentis fariĝi sklavlaboranto por la Nazioj.</p>
<p>Tamen, li memoris tion, kio okazis. Kaj li deziris ke ĉiuj ni biciklistoj iomete komprenu ĝin.</p>
</document>